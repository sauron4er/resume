Привіт!
Я з Закарпаття, живу близько 25 км від Ужгороду. Останні 3 роки займаюся Fullstack розробкою на Django+React. Хоча, якщо сказати чесно, більше до душі фронтенд - дуже вже приємно бачити, як моя робота "в прямому ефірі" змінює вигляд сторінки.


В справжніх ІТ компаніях я, на жаль, ніколи не працював. З 2015-го працював на підприємство-завод, де останні 3 роки займався розробкою декількох проектів. Але давайте спочатку.

Вчився в університеті я на банкіра, і це була помилка – жодного дня не пропрацював на цьому напрямі, бо зрозумів, що не хочу рахувати цифри і перекладати папірці. Замість цього трохи попрацював адміністратором онлайн-клубу, а потім влаштувався на роботу у місцеву газету верстальником. І прямо під час роботи почав вивчати спочатку Adobe PageMaker (жах!), а невдовзі (коли роботодавець купив нормальний комп) - Adobe Indesign та Photoshop (супер!). Ще через якийсь час настільки опанував InDesign, що пішов у фріланс і почав заробляти вечорами додаткові гроші.

Потім перейшов на роботу на місцевий завод системним адміністратором, де декілька років тому зацікавився завданням розробити систему електронного документообігу і для цього опанував HTML+CSS+Django+React. Займався паралельно і фрілансом в InDesign. На той час я переорієнтувався на верстку перекладних інструкцій для декількох великих бюро перекладів (тут я натякаю, що маю великий досвід верстки по чужому дизайну). Але 90% замовлень надходили від замовників з росії, з якими 24 лютого 2022 року я порвав стосунки.

Мені 36 років, але не лякайтеся, я ще не настільки старий, щоб розлюбити вчитися. Цього року, наприклад, я дуже зацікавився ванільним CSS, його анімаціями, роботою з адаптивністю. Коли зрозумів, що досяг "скляної стелі" в розвитку на заводі, почав цікавитися ІТ фірмами і звернув увагу на agile, принципи та методології якого зараз вивчаю. Шукаю роботу Junior Frontend/Fullstack Developer. Якщо отримаю на новій роботі ще й ментора, буде взагалі супер!